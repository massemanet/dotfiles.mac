Det var en gång en flicka. Hon var liten och hade rött hår, och hon
hette Amelia. Amelia bodde i ett stort rött hus, med en stor grön
hiss, och en stor, fin gård. På gården stod en stor, fin fontän, med
grodor som sprutade vatten ur sina munnar. Amelia tyckte mycket om den
stora fina fontänen.

En dag fick Amelia för sig att gå ut på gården och se på när grodorna
sprutade vatten ur sina munnar. Så hon gick ut till den stora gröna
hissen, ställde sig framför den och sade; "Jag tänkte gå ut på gården
en sväng, skulle du kunna åka hit och öppna dörren tack snälla."

Vad tror du hände då?

Ingenting!

Amelia blev lite irriterad. Men hon tänkte; inte lönt att hetsa upp
sig! Jag får helt enkelt vara lite tydligare. Så hon sade "Kära hiss!
Nu vill jag gå ut en sväng och kolla grodorna. Skulle du kunna ta och
pallra dig hit lite snabbt och lätt!"

Vad tror du hände då?

Ingenting!

Nu blev Amelia arg. Dumma hiss! Hon gick fram till hissen och skrek;
"Dumma dumma hiss! Kom hit nu med en gång!" Sen bultade Amelia på
hissen, bulta Bulta BULTA!

Vad tror du hände då?

Ingenting!

Då blev Amelia så arg att hon var tvungen att lägga sig ner på golvet,
och hon var precis på väg att släppa ut det Stora Skriket, när dörren
mittemot hissen öppnade sig. Det var Amelias granne, Kloka Julia.

Kloka Julia tittade på Amelia och sade; "Hej Amelia. Så det är du som
skriker och bultar. Trodde väl nästan det. Vadär det för fel?"

Amelia tog ett djupt andetag och berättade om den dumma, dumma hissen.

Kloka Julia lyssnade och sade; "Amelia, det hjälper inte att skrika på
hissen. Har du provat att trycka på knappen?"

Knappen? Amelia förstod inte riktigt vad Kloka Julia pratade om. "Vad
är det för knapp du pratar om?"

Så Kloka Julia gick fram till hissen och visade en knapp, som man
beövde trycka på för att få hissen att komma. Amelia tryckte på
knappen.

Vad tror du hände då?

Då kom hissen.

Amelia och Kloka Julia åkte ner till gården, och satte sig att titta
på grodorna som sprutade vatten ur sina munnar.

Och Amelia sade; "Tack Kloka Julia, för att du lärde mig att få hissen
att funka."
